Ho licenziato Dio
Gettato via un amore
Per costruirmi il vuoto
Nell'anima e nel cuore
Le parole che dico
Non han più forma né accento
Si trasformano i suoni
In un sordo lamento

Mentre fra gli altri nudi
Io striscio verso un fuoco
Che illumina i fantasmi
Di questo osceno giuoco
Come potrò dire a mia madre che ho paura?

Chi mi riparlerà
Di domani luminosi
Dove i muti canteranno
E taceranno i noiosi
Quando riascolterò
Il vento tra le foglie
Sussurrare i silenzi
Che la sera raccoglie
Io che non vedo più
Che folletti di vetro
Che mi spiano davanti
Che mi ridono dietro
Come potrò dire la mia madre che ho paura?

Perché non hanno fatto
Delle grandi pattumiere
Per i giorni già usati
Per queste ed altre sere?
E chi, chi sarà mai
Il buttafuori del sole?
Chi lo spinge ogni giorno
sulla scena alle prime ore?

E soprattutto chi
E perché mi ha messo al mondo
Dove vivo la mia morte
Con un anticipo tremendo?
Come potrò dire a mia madre che ho paura?

Quando scadrà l'affitto
Di questo corpo idiota
Allora avrò il mio premio
Come una buona nota
Mi citeran di monito
A chi crede sia bello
Giocherellare a palla
Con il proprio cervello

Cercando di lanciarlo
Oltre il confine stabilito
Che qualcuno ha tracciato
Ai bordi dell'infinito
Come potrò dire a mia madre che ho paura?

Tu che m'ascolti, insegnami
Un alfabeto che sia
Differente da quello
Della mia vigliaccheria