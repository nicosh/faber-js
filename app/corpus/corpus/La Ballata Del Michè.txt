Quando hanno aperto la cella
era già tardi perché
con una corda sul collo
freddo pendeva Miché

tutte le volte che un gallo
sento cantar penserò
a quella notte in prigione
quando Miché s'impiccò

stanotte Miché
s'è impiccato a un chiodo perché
non poteva restare vent'anni in prigione
lontano da te

io so che Miché
ha voluto morire perché
ti restasse il ricordo del bene profondo
che aveva per te

se pure Miché
non ti ha scritto spiegando perché
se n'è andato dal mondo tu sai che l'ha fatto soltanto per te

vent'anni gli avevano dato
la corte decise così
perché un giorno aveva ammazzato
chi voleva rubargli Marì

l'avevan perciò condannato
vent'anni in prigione a marcir
però adesso che lui s'è impiccato
la porta gli devono aprir

nel buio Michè
se n'è andato sapendo che a te
non poteva mai dire che aveva ammazzato
perchè amava te

domani alle tre
nella fossa comune cadrà
senza il prete e la messa perché d'un suicida
non hanno pietà

domani Miché
nella terra bagnata sarà
e qualcuno una croce col nome la data
su lui pianterà
e qualcuno una croce col nome e la data
su lui pianterà
